产后喘急有二∶乃一以阴虚之极，一以寒邪在肺。盖产后既以大虚，焉得气实而喘?若肺无寒邪而见喘促者，此以血去阴虚，孤阳无主，故气穷短促而浮脱于上，此实肝肾不接，无根将脱之兆，最为危候。经曰∶“肝苦急，急食甘以缓之。”正此类也。惟贞元饮为治此之神剂。若气虚兼寒者，宜大补元煎或理阴煎。若风寒外感，邪气入肺而喘急者，此必气粗胸胀或多咳嗽，自与气短似喘、上下不接者不同治。当以疏散兼补为主，宜金水六君煎或六君子汤。若单以寒邪入肺，气实气壅而本无虚者，宜六安煎或二陈汤加苏叶之类主之。妇科疾病